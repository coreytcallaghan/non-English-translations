---
title:
---
# Waarom uw identificaties op het burgerwetenschapplatform iNaturalist ertoe doen

This is a Dutch language translation of the community pages manuscript published in PLOS Biology, available here: XXXXXXXXXXX.

Translation done by Roel van Klink


## Standfirst

Het aantal waarnemingen op het burgerwetenschapplatform iNaturalist neemt jaar na jaar toe. Daarom wordt het steeds belangrijker dat zo veel mogelijk waarnemingen worden geïdentificeerd tot op het best mogelijke taxonomische niveau. Dit maximaliseert hun waarde voor biodiversiteitsonderzoek. Hieronder behandelen we de voordelen van het verhogen van het aantal experts op iNaturalist.

## Inleiding
De wereld wordt in toenemende mate door de mens veranderd. Voor het begrijpen van biodiversiteitsveranderingen door toedoen van de mens, zijn biodiversiteitsgegevens (het voorkomen van een soort op een bepaalde plek op een bepaald moment) essentieel [1]. In het nieuwe ontwerp van het internationale Biodiversiteitsverdrag (CBD) wordt de noodzaak van actuele kennis om de besluitvorming te sturen erkend, en daarom moet biodiversiteitsmonitoring actief worden nagestreefd. De laatste decennia is het aantal beschikbare biodiversiteitsgegevens enorm toegenomen - er zijn momenteel >2,1 miljard records over het voorkomen van soorten beschikbaar in de Global Biodiversity Information Facility (GBIF), een 12-voudige toename sinds 2007 [2]. Deze toename is deels te danken aan de groeiende populariteit van burgerwetenschap.

Een van de meest succesvolle platforms voor burgers om biodiversiteitsgegevens te registreren is iNaturalist (www.inaturalist.org; [3]) - een gezamenlijk initiatief van de California Academy of Sciences en de National Geographic Society. Met iNaturalist kunnen deelnemers waarnemingen van organismen (bv. figuur 1), of sporen daarvan, uploaden (beeld of geluid), samen met de bijbehorende metadata betreffende de datum, tijd en de locatie. De waarnemingen worden vervolgens geïdentificeerd en geverifieerd tot het best mogelijke taxonomische niveau door de waarnemer zelf en door andere iNaturalist gebruikers. Hierin worden deelnemers geholpen door kunstmatige intelligentie. Een waarneming wordt beschouwd als "Research Grade" wanneer ze voldoet aan de kwaliteitscriteria voor metadata van de locatie, en twee of meer voorgestelde identificaties heeft, waarvan meer dan twee derde overeenstemmen op soortniveau (d.w.z. 2/2, 2/3, 3/4, enz.; hoewel records op een fijner niveau dan familie (subfamilie / genus/ subgenus) ook Research Grade kunnen worden, mits geen verdere vooruitgang in identificatie mogelijk wordt geacht). Hoewel de hoeveelheid bijdragen op iNaturalist blijft toenemen, is een knelpunt voor wetenschappelijk gebruik van deze gegevens het gebrek aan deelnemers met taxonomische expertise (d.w.z. iemand met het vermogen om gefundeerd soorten te identificeren) –  'identificeerders' - die actief deelnemen aan iNaturalist. De iNaturalist-gemeenschap bestaat - stand januari 2022 - uit 2,5 miljoen gebruikers, waarvan 92% alleen observeert, <1% alleen identificeert, en 7% zowel observeert als identificeert. Er heerst dus een gebrek aan identificeerders. Hieronder geven geven we zeven redenen om als identificeerder bij te dragen aan iNaturalist (kader 1).


## Kader 1: Zeven redenen om soorten te identificeren op iNaturalist.
<blockquote>

**1. Uw bijdrage vergroot de kennis van de biodiversiteit**

•	Wanneer u een identificatie toevoegt aan een waarneming, verhoogt dat onmiddellijk de waarde van die waarneming.

•	om kennisverhoging te maximaliseren, kunnen prioriteitsgebieden aangewezen worden (bijvoorbeeld door eerst te concentreren op slecht bemonsterde regio's, op bedreigde soorten, of op regio's waar veel endemische soorten voorkomen).

**2. De waarde van deze opportunistisch verzamelde biodiversiteitsgegevens neemt toe**

•	Dankzij statistische ontwikkeling en integratie met gestandaardiseerde monitoring kan elke geïdentificeerde waarneming bijdragen aan onze kennis van veranderingen in de verspreiding en populatiegrootte van soorten.

•	Foto's van iNaturalist worden steeds meer gebruikt voor andere doelen dan alleen als bewijs van het voorkomen van een soort, bijvoorbeeld interacties tussen planten en insecten.

**3. U kunt gegevens bijdragen over bedreigde, slecht bemonsterde of invasieve soorten**

•	Gebruikers van iNaturalist hebben al vele belangrijke waarnemingen gedocumenteerd, waaronder de herontdekking van soorten die uitgestorven of plaatselijk uitgeroeid gewaand werden, uitbreidingen van het verspreidingsgebied van soorten, voorheen ongedocumenteerd gedrag, en zelfs de ontdekking van nieuwe soorten.

•	iNaturalist is bruikbaar voor het monitoren van ongebruikelijke uitbreiding van soorten naar nieuwe locaties en voor snel ingrijpen bij de detectie van nieuw geintroduceerde soorten.

**4. iNaturalist is een kant-en-klare, gratis en gebruiksvriendelijke infrastructuur voor gegevensverzameling**

•	Een computer of smartphone en een internetverbinding zijn de enige vereisten voor het gebruik van iNaturalist, waarbij alle aspecten van het platform, inclusief het uploaden, identificeren en downloaden van gegevens, volledig gratis zijn.

•	Een belangrijk onderdeel van de iNaturalist infrastructuur is de kunstmatige intelligentie die automatisch suggesties ter identificatie geeft.

•	iNaturalist beschikt over een speciale 'Identify' tool (www.inaturalist.org/observations/identify) die ontwikkeld is om snel identificaties te maken en te beoordelen.

**5. U kunt communiceren met mensen over de hele wereld**

•	Op iNaturalist kunt u discussiëren en samenwerken met alle gebruikers, met voordelen voor alle partijen.

•	Het bespreken van identificaties met andere experts kan de eigen vaardigheden aanscherpen,  en de volgende generatie identificeerders kan worden getraind.

**6. Meer maatschappelijke impact**

•	iNaturalist biedt een efficiënt en krachtige mogelijkheid voor een bredere maatschappelijke impact, omdat identificeerders in contact kunnen komen met duizenden mensen over de hele wereld, en mensen kunnen helpen de ecosystemen waarvan zij deel uitmaken beter te leren kennen.

•	Door via het platform te communiceren met deelnemers kan ook de kwaliteit en kwantiteit van waarnemingen die voor de wetenschap waardevol zijn worden verbeterd.

**7. Het is vermakelijk**

•	Het bekijken van foto's van bekende en onbekende soorten, en het helpen van nieuwe natuurliefhebbers bij het identificeren ervan kan plezierig en lonend zijn.

•	Elke dag is er een  'iNat Observatie van de Dag' (zie [hier](https://www.inaturalist.org/projects/inat-observation-of-the-day)) dat interessante waarnemingen onder de aandacht brengt.

</blockquote>

## Hoe uw identificaties kunnen bijdragen aan biodiversiteitsonderzoek
Als identificator op iNaturalist kunt u waarnemingen identificeren die overal ter wereld zijn gedaan, en u kunt uw inspanningen prioriteren voor maximale kennisvermeerdering. Bijvoorbeeld, correcte identificaties van slecht bestudeerde ongewervelden uit de tropen zijn aantoonbaar waardevoller dan identificaties van algemene vogels in de Europa. Foute identificaties kunnen op iNaturalist op transparante wijze worden verbeterd, en de persoon die de waarneming deed, en eventuele toekomstige identificeerders, kunnen leren over de identificatie van dat organisme. Zelfs als een waarneming niet tot op soortniveau identificeerbaar is, is een deskundige identificatie tot op familie- of genusniveau, in combinatie met het duidelijk maken waar de waarnemer de volgende keer op moet letten, vaak nuttig om de gegevenskwaliteit in de toekomst te verbeteren.

Naast het gebruik van waarnemingen om de biodiversiteit te bestuderen, worden foto's van iNaturalist ook gebruikt op andere, creatieve manieren. Zo zijn waarnemingen al gebruikt om de timing van de rui bij berggeiten te bestuderen [4]. De bruikbaarheid van een foto voor zulke doeleinden is het grootst wanneer de waarneming met de hoogst mogelijke taxonomische resolutie is geïdentificeerd. Identificeerders kunnen ook extra waarde toevoegen aan waarnemingen met behulp van annotaties (bijv. Plantenfenologie), andere waarnemingsvelden (bijv. gastheer (host)), en het toevoegen van waarnemingen aan projecten (bijv. [bijen die zich voeden met nectar](https://www.inaturalist.org/projects/bees-concentrating-nectar); [5]).

Gebruikers van iNaturalist hebben al vele belangrijke waarnemingen gedocumenteerd, waaronder de herontdekking van soorten waarvan gedacht werd dat ze globaal of plaatselijk uitgestorven waren (bijv. [6]), uitbreidingen van het verspreidingsgebied, eerste waarnemingen voor een land of regio (bijv. [7]), en voorheen ongedocumenteerd gedrag of gastheerassociaties (bijv. [8]). Waarnemingen geüpload naar het project '[Australasian Fishes](https://www.inaturalist.org/projects/australasian-fishes)' hebben meer dan 600 nieuwe waarnemingen opgeleverd van onbeschreven soorten, uitbreidingen van het verspreidingsgebied en nog niet gedocumenteerd gedrag en interacties tussen soorten (b.v. [9]), en het project [First Known Photographs of Living Specimens](https://www.inaturalist.org/projects/first-known-photographs-of-living-specimens) bevat meer dan 3600 waarnemingen met de eerste, en vaak enige, foto's van deze soorten [10]. Nieuwe waarnemingen die onmiddellijk worden geüpload, kunnen bijzonder belangrijk zijn voor de fytosanitaire veiligheid. Burgerwetenschap kan een vroege detectie van invasieve soorten mogelijk maken [11], en dit gebeurt inderdaad regelmatig via iNaturalist. Op 31 juli 2020 werd een foto van vraatschade op een iepenblad (Ulmus sp.) geüpload naar iNaturalist (zie hier) door gebruiker Alain Hogue (@alainhogue). Binnen acht uur suggereerde Charley Eiseman (@ceiseman), een Noord-Amerikaanse expert in bladmijnen en andere sporen van herbivore insecten, dat de waarneming wel eens het eerste Noord-Amerikaanse waarneming zou kunnen zijn van de iepenzigzagwesp (Aproceros leucopoda), een invasieve soort uit Oost-Azië. De waarneming leidde tot bezoeken ter plaatse door de Canadian Food Inspection Agency en de Canadian Forest Services, waar individuen werden verzameld, en aanvullende zoekacties naar observaties van iepen uit Canada en de VS brachten meer waarnemingen aan het licht [12].

Een rode draad door veel van deze 'bijzondere' waarnemingen is dat ze, totdat ze door een expert werden gezien en geïdentificeerd, niet meer dan één van de miljoenen records zijn die dagelijks naar het platform zijn geüpload. Er zijn dus waarschijnlijk duizenden interessante waarnemingen van verschuivingen of uitbreidingen van het verspreidingsgebied, nieuwe nationale records, herontdekkingen of nieuw geïntroduceerde soorten al naar iNaturalist geüpload, die nog onopgemerkt zijn gebleven door een gebrek aan, of zelfs afwezigheid van identificatiemogelijkheden voor bepaalde taxa of regio's.

## Conclusies
iNaturalist veroorzaakt een revolutie in onze kennis van biodiversiteit. Hoewel we ons in dit stuk hebben gericht op mensen die hun privétijd besteden aan het identificeren van waarnemingen, zou institutionele ondersteuning voor experts voor het identificeren van waarnemingen een extra mogelijkheid bieden om de kennis te vergroten. Er bestaan ook barrières voor het gebruik van iNaturalist in andere delen van de wereld (bijvoorbeeld door gebrek aan toegang tot internet of smartphones) die overwonnen moeten worden om de waarde voor biodiversiteitsonderzoek in de toekomst te maximaliseren. Niettemin hopen we dat u zult overwegen uw expertise in te zetten op iNaturalist. Een tijdsinvestering van 30 minuten per dag, week of maand kan een aanzienlijke bijdrage leveren aan de collectieve verbetering van onze kennis van biodiversiteit. Wij nodigen alle potentiële identificeerders uit om ons op iNaturalist te benaderen voor advies of begeleiding (zie Tabel S1).

## References
[1] Stephenson PJ, Stengel C. An inventory of biodiversity data sources for conservation monitoring. PLoS One. 2020;10: e0242923.

[2] Heberling JM, Miller JT, Noesgaard D, Weingart SB, Schigel D. Data integration enables global biodiversity synthesis. Proc Natl Acad Sci U S A. 2021;118: e2018093118.

[3] Seltzer C, Making Biodiversity Data Social, Shareable, and Scalable: Reflections on iNaturalist & citizen science. Biodivers. Inf. Sci. Stand. 2019; e10197.

[4] Nowak K, Berger J, Panikowski A, Reid DG, Jacob AL, Newman G, et al. Using community photography to investigate phenology: A case study of coat molt in the mountain goat (Oreamnos americanus) with missing data. Ecol Evol. 2020;10: 13488-13499.

[5] Portman ZM, Ascher JS, Cariveau DP. Nectar concentrating behavior by bees (Hymenoptera: Anthophila). Apidologie. 2021;52: 1-26.

[6] Jones CD, Glon MG, Cedar K, Paiero SM, Pratt PD, Preney TJ. First record of Paintedhand Mudbug (Lacunicambarus polychromatus) in Ontario and Canada and the significance of iNaturalist in making new discoveries. Can Field-Nat. 2019;133: 160-166.

[7] De Roux JM, Noguera-Urbano EA, Ramírez-Chaves HE. The vulnerable Colombian weasel Mustela felipei (Carnivora): new record from Colombia and a review of its distribution in protected areas. Therya. 2019;10: 207-210.

[8] Putman BJ, Williams R, Li E, Pauly GB. The power of community science to quantify ecological interactions in cities. Sci Rep. 2021;11: 1-8.

[9] Booth DJ, Sear J. Coral expansion in Sydney and associated coral-reef fishes. Coral Reefs. 2018;37: 995.

[10] Mesaglio T, Soh A, Kurniawidjaja S, Sexton C. ‘First Known Photographs of Living Specimens’: the power of iNaturalist for recording rare tropical butterflies. J Insect Conserv. 2021;25: 905-911.

[11] Larson ER, Graham BM, Achury R, Coon JJ, Daniels MK, Gambrell DK, et al. From eDNA to citizen science: emerging tools for the early detection of invasive species. Front Ecol Environ. 2020;18: 194-202.

[12] Martel V, Morin O, Monckton SK, Eiseman CS, Béliveau C, Cusson M, et al. Elm zigzag sawfly, Aproceros leucopoda (Hymenoptera: Argidae), recorded for the first time in North America through community science. Can Entomol. 2021;154: 1-18.
